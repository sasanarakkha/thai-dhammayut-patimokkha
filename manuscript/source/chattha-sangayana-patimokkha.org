#+title:     Chaṭṭha Sangāyana Bhikkhupāṭimokkha
#+startup:   fold

Bhikkhu Pātimokkha—Mahāsaṅgīti Tipiṭaka Buddhavasse 2500

Dvemātikāpāḷi

* Pubba-kiccaṁ
#+begin_src :tangle yes

Pubbakaraṇaṁ

Sammajjanī padīpo ca, udakaṁ āsanena ca;
Uposathassa etāni, “pubbakaraṇa”nti vuccati.

Pubbakiccaṁ

Chanda, pārisuddhi, utukkhānaṁ, bhikkhugaṇanā ca ovādo;
Uposathassa etāni, “pubbakicca”nti vuccati.

Pattakallaaṅgā

Uposatho, yāvatikā ca bhikkhū kammappattā;
Sabhāgāpattiyo ca na vijjanti;
Vajjanīyā ca puggalā tasmiṁ na honti, “pattakalla”nti vuccati.

Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṁ uddisituṁ ārādhanaṁ karoma.

#+end_src

* Nidānuddeso
#+begin_src

Nidānuddeso

Suṇātu me bhante saṅgho. Ajjuposatho pannaraso, yadi saṅghassa pattakallaṁ, saṅgho uposathaṁ kareyya, pātimokkhaṁ uddiseyya.

Kiṁ saṅghassa pubbakiccaṁ? Pārisuddhiṁ āyasmanto ārocetha, pātimokkhaṁ uddisissāmi, taṁ sabb'eva santā sādhukaṁ suṇoma manasi karoma. Yassa siyā āpatti, so āvikareyya, asantiyā āpattiyā tuṇhī bhavitabbaṁ, tuṇhībhāvena kho pan'āyasmante “parisuddhā”ti vedissāmi. Yathā kho pana paccekapuṭṭhassa veyyākaraṇaṁ hoti, evam'evaṁ evarūpāya parisāya yāvatatiyaṁ anusāvitaṁ hoti. Yo pana bhikkhu yāvatatiyaṁ anusāviyamāne saramāno santiṁ āpattiṁ n'āvikareyya, sampajānamusāvādassa hoti. Sampajānamusāvādo kho pan'āyasmanto antarāyiko dhammo vutto bhagavatā, tasmā saramānena bhikkhunā āpannena visuddh'āpekkhena santī āpatti āvikātabbā, āvikatā hi'ssa phāsu hoti.

Uddiṭṭhaṁ kho āyasmanto nidānaṁ. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Nidānaṁ niṭṭhitaṁ.

#+end_src

* Pārājikuddeso
#+begin_src

Pārājikuddeso

Tatrime cattāro pārājikā dhammā uddesaṁ āgacchanti.

Pārājika 1. Methunadhamma
Yo pana bhikkhu bhikkhūnaṁ sikkhāsājīvasamāpanno sikkhaṁ appaccakkhāya dubbalyaṁ anāvikatvā methunaṁ dhammaṁ paṭiseveyya, antamaso tiracchānagatāya'pi, pārājiko hoti asaṁvāso.

Pārājika 2. Adinn'ādāna
Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya, yathārūpe adinn'ādāne rājāno coraṁ gahetvā haneyyuṁ vā bandheyyuṁ vā pabbājeyyuṁ vā coro'si bālo'si mūḷho'si theno'sī'ti, tathārūpaṁ bhikkhu adinnaṁ ādiyamāno ayam'pi pārājiko hoti asaṁvāso.

Pārājika 3. Manussaviggaha
Yo pana bhikkhu sañcicca manussaviggahaṁ jīvitā voropeyya, satthahārakaṁ vā'ssa pariyeseyya, maraṇavaṇṇaṁ vā saṁvaṇṇeyya, maraṇāya vā samādapeyya “ambho purisa kiṁ tuyh'iminā pāpakena dujjīvitena, mataṁ te jīvitā seyyo”ti, iti cittamano cittasaṅkappo anekapariyāyena maraṇavaṇṇaṁ vā saṁvaṇṇeyya, maraṇāya vā samādapeyya, ayam'pi pārājiko hoti asaṁvāso.

Pārājika 4. Uttarimanussadhamma
Yo pana bhikkhu anabhijānaṁ uttarimanussadhammaṁ att'upanāyikaṁ alam'ariyañāṇadassanaṁ samudācareyya “iti jānāmi, iti passāmī”ti, tato aparena samayena samanuggāhīyamāno vā asamanuggāhīyamāno vā āpanno visuddh'āpekkho evaṁ vadeyya “ajānam'evaṁ āvuso avacaṁ jānāmi, apassaṁ passāmi, tucchaṁ musā vilapin'ti, aññatra adhimānā, ayam'pi pārājiko hoti asaṁvāso.

Uddiṭṭhā kho āyasmanto cattāro pārājikā dhammā. Yesaṁ bhikkhu aññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ yathā pure, tathā pacchā, pārājiko hoti asaṁvāso. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Pārājikaṁ niṭṭhitaṁ

#+end_src

* Saṅghādisesuddeso
#+begin_src

Saṅghādisesuddeso

Ime kho pan'āyasmanto terasa saṅghādisesā dhammā uddesaṁ āgacchanti.

Saṅghādisesa 1. Sukkavissaṭṭhi
Sañcetanikā sukkavissaṭṭhi aññatra supinantā saṅghādiseso.

Saṅghādisesa 2. Kāyasaṁsagga
Yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyya hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ, saṅghādiseso.

Saṅghādisesa 3. Duṭṭhullavācā
Yo pana bhikkhu otiṇṇo vipariṇatena cittena mātugāmaṁ duṭṭhullāhi vācāhi obhāseyya yathā taṁ yuvā yuvatiṁ methun'upasaṁhitāhi, saṅghādiseso.

Saṅghādisesa 4. Attakāmapāricariya
Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṁ bhāseyya “etad'aggaṁ bhagini pāricariyānaṁ yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyā”ti methun'upasaṁhitena, saṅghādiseso.

Saṅghādisesa 5. Sañcaritta
Yo pana bhikkhu sañcarittaṁ samāpajjeyya itthiyā vā purisamatiṁ purisassa vā itthimatiṁ, jāyattane vā jārattane vā, antamaso taṅkhaṇikāya'pi, saṅghādiseso.

Saṅghādisesa 6. Kuṭikāra
Saññācikāya pana bhikkhunā kuṭiṁ kārayamānena assāmikaṁ att'uddesaṁ pamāṇikā kāretabbā, tatridaṁ pamāṇaṁ, dīghaso dvādasa vidatthiyo sugatavidatthiyā, tiriyaṁ sattantarā, bhikkhū abhinetabbā vatthudesanāya, tehi bhikkhūhi vatthu desetabbaṁ anārambhaṁ saparikkamanaṁ. Sārambhe ce bhikkhu vatthusmiṁ aparikkamane saññācikāya kuṭiṁ kāreyya, bhikkhū vā anabhineyya vatthudesanāya, pamāṇaṁ vā atikkāmeyya, saṅghādiseso.

Saṅghādisesa 7. Vihārakāra
Mahallakaṁ pana bhikkhunā vihāraṁ kārayamānena sassāmikaṁ att'uddesaṁ bhikkhū abhinetabbā vatthudesanāya, tehi bhikkhūhi vatthu desetabbaṁ anārambhaṁ saparikkamanaṁ. Sārambhe ce bhikkhu vatthusmiṁ aparikkamane mahallakaṁ vihāraṁ kāreyya, bhikkhū vā anabhineyya vatthudesanāya, saṅghādiseso.

Saṅghādisesa 8. Duṭṭhadosa
Yo pana bhikkhu bhikkhuṁ duṭṭho doso appatīto amūlakena pārājikena dhammena anuddhaṁseyya “app'eva nāma naṁ imamhā brahmacariyā cāveyya”nti, tato aparena samayena samanuggāhīyamāno vā asamanuggāhīyamāno vā amūlakañ'c'eva taṁ adhikaraṇaṁ hoti, bhikkhu ca dosaṁ patiṭṭhāti, saṅghādiseso.

Saṅghādisesa 9. Aññabhāgiya
Yo pana bhikkhu bhikkhuṁ duṭṭho doso appatīto aññabhāgiyassa adhikaraṇassa kiñcidesaṁ lesamattaṁ upādāya pārājikena dhammena anuddhaṁseyya “app'eva nāma naṁ imamhā brahmacariyā cāveyya”nti, tato aparena samayena samanuggāhīyamāno vā asamanuggāhīyamāno vā aññabhāgiyañ'c'eva taṁ adhikaraṇaṁ hoti kocideso lesamatto upādinno, bhikkhu ca dosaṁ patiṭṭhāti, saṅghādiseso.

Saṅghādisesa 10. Saṅghabheda
Yo pana bhikkhu samaggassa saṅghassa bhedāya parakkameyya, bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evam'assa vacanīyo “m'āyasmā samaggassa saṅghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi, samet'āyasmā saṅghena, samaggo hi saṅgho sammodamāno avivadamāno ek'uddeso phāsu viharatī”ti, evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ, no ce paṭinissajjeyya, saṅghādiseso.

Saṅghādisesa 11. Bhedānuvattaka
Tass'eva kho pana bhikkhussa bhikkhū honti anuvattakā vaggavādakā eko vā dve vā tayo vā, te evaṁ vadeyyuṁ “m'āyasmanto etaṁ bhikkhuṁ kiñci avacuttha, dhammavādī c'eso bhikkhu, vinayavādī c'eso bhikkhu, amhākañ'c'eso bhikkhu chandañ'ca ruciñca ādāya voharati, jānāti, no bhāsati, amhākam'p'etaṁ khamatī”ti, te bhikkhū bhikkhūhi evam'assu vacanīyā “m'āyasmanto evaṁ avacuttha, na c'eso bhikkhu dhammavādī, na c'eso bhikkhu vinayavādī, m'āyasmantānam'pi saṅghabhedo ruccittha, samet'āyasmantānaṁ saṅghena, samaggo hi saṅgho sammodamāno avivadamāno ek'uddeso phāsu viharatī”ti, evañ'ca te bhikkhū bhikkhūhi vuccamānā tath'eva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya, yāvatatiyañ'ce samanubhāsiyamānā taṁ paṭinissajjeyyuṁ, icc'etaṁ kusalaṁ, no ce paṭinissajjeyyuṁ, saṅghādiseso.

Saṅghādisesa 12. Dubbaca
Bhikkhu pan'eva dubbacajātiko hoti uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti “mā maṁ āyasmanto kiñci avacuttha kalyāṇaṁ vā pāpakaṁ vā, aham'p'āyasmante na kiñci vakkhāmi kalyāṇaṁ vā pāpakaṁ vā, viramath'āyasmanto mama vacanāyā”ti, so bhikkhu bhikkhūhi evam'assa vacanīyo “m'āyasmā attānaṁ avacanīyaṁ akāsi, vacanīyam'ev'āyasmā attānaṁ karotu, āyasmā'pi bhikkhū vadatu sahadhammena, bhikkhūpi āyasmantaṁ vakkhanti sahadhammena, evaṁ saṁvaddhā hi tassa bhagavato parisā yad'idaṁ aññam'aññavacanena aññam'aññavuṭṭhāpanenā”ti, evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ, no ce paṭinissajjeyya, saṅghādiseso.

Saṅghādisesa 13. Kuladūsaka
Bhikkhu pan'eva aññataraṁ gāmaṁ vā nigamaṁ vā upanissāya viharati kuladūsako pāpasamācāro, tassa kho pāpakā samācārā dissanti c'eva suyyanti ca, kulāni ca tena duṭṭhāni dissanti c'eva suyyanti ca, so bhikkhu bhikkhūhi evam'assa vacanīyo “āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca, kulāni c'āyasmatā duṭṭhāni dissanti c'eva suyyanti ca, pakkamat'āyasmā imamhā āvāsā, alaṁ te idha vāsenā”ti, evañ'ca so bhikkhu bhikkhūhi vuccamāno te bhikkhū evaṁ vadeyya “chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū tādisikāya āpattiyā ekaccaṁ pabbājenti, ekaccaṁ na pabbājentī”ti, so bhikkhu bhikkhūhi evam'assa vacanīyo “m'āyasmā evaṁ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino, āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca, kulāni c'āyasmatā duṭṭhāni dissanti c'eva suyyanti ca, pakkamat'āyasmā imamhā āvāsā, alaṁ te idha vāsenā”ti, evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ, no ce paṭinissajjeyya, saṅghādiseso.

Uddiṭṭhā kho āyasmanto terasa saṅghādisesā dhammā nava paṭham'āpattikā, cattāro yāvatatiyakā. Yesaṁ bhikkhu aññataraṁ vā aññataraṁ vā āpajjitvā yāvat'īhaṁ jānaṁ paṭicchādeti, tāvat'īhaṁ tena bhikkhunā akāmā parivatthabbaṁ. Parivutthaparivāsena bhikkhunā uttari chārattaṁ bhikkhumānattāya paṭipajjitabbaṁ, ciṇṇamānatto bhikkhu yattha siyā vīsatigaṇo bhikkhusaṅgho, tattha so bhikkhu abbhetabbo. Ekena'pi ce ūno vīsatigaṇo bhikkhusaṅgho taṁ bhikkhuṁ abbheyya, so ca bhikkhu anabbhito, te ca bhikkhū gārayhā, ayaṁ tattha sāmīci. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Saṅghādiseso niṭṭhito

#+end_src

* Aniyatuddeso
#+begin_src

Aniyatuddeso

Ime kho pan'āyasmanto dve aniyatā dhammā uddesaṁ āgacchanti.

Aniyata 1. Paṭhamaaniyata
Yo pana bhikkhu mātugāmena saddhiṁ eko ekāya raho paṭicchanne āsane alaṅ'kammaniye nisajjaṁ kappeyya, tam'enaṁ saddheyyavacasā upāsikā disvā tiṇṇaṁ dhammānaṁ aññatarena vadeyya pārājikena vā saṅghādisesena vā pācittiyena vā, nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo pārājikena vā saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayaṁ dhammo aniyato.

Aniyata 2. Dutiyaaniyata
Na h'eva kho pana paṭicchannaṁ āsanaṁ hoti n'ālaṅ'kammaniyaṁ, alañ'ca kho hoti mātugāmaṁ duṭṭhullāhi vācāhi obhāsituṁ, yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya, tam'enaṁ saddheyyavacasā upāsikā disvā dvinnaṁ dhammānaṁ aññatarena vadeyya saṅghādisesena vā pācittiyena vā, nisajjaṁ bhikkhu paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayam'pi dhammo aniyato.

Uddiṭṭhā kho āyasmanto dve aniyatā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Aniyato niṭṭhito

#+end_src

* Nissaggiyapācittiyā
#+begin_src

Nissaggiyapācittiyā

Ime kho pan'āyasmanto tiṁsa nissaggiyā pācittiyā dhammā uddesaṁ āgacchanti.

Nissaggiya Pācittiya 1. Kathina
Niṭṭhitacīvarasmiṁ bhikkhunā ubbhatasmiṁ kathine das'āhaparamaṁ atirekacīvaraṁ dhāretabbaṁ, taṁ atikkāmayato nissaggiyaṁ pācittiyaṁ.

Nissaggiya Pācittiya 2. Udosita
Niṭṭhitacīvarasmiṁ bhikkhunā ubbhatasmiṁ kathine ekarattam'pi ce bhikkhu ticīvarena vippavaseyya, aññatra bhikkhusammutiyā nissaggiyaṁ pācittiyaṁ.

Nissaggiya Pācittiya 3. Akālacīvara
Niṭṭhitacīvarasmiṁ bhikkhunā ubbhatasmiṁ kathine bhikkhuno pan'eva akālacīvaraṁ uppajjeyya, ākaṅkhamānena bhikkhunā paṭiggahetabbaṁ, paṭiggahetvā khippam'eva kāretabbaṁ, no c'assa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā satiyā paccāsāya. Tato ce uttari nikkhipeyya satiyā'pi paccāsāya, nissaggiyaṁ pācittiyaṁ.

Nissaggiya Pācittiya 4. Purāṇacīvara
Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā, nissaggiyaṁ pācittiyaṁ.

Nissaggiya Pācittiya 5. Cīvarapaṭiggahaṇa
Yo pana bhikkhu aññātikāya bhikkhuniyā hatthato cīvaraṁ paṭiggaṇheyya aññatra pārivattakā, nissaggiyaṁ pācittiyaṁ.

Nissaggiya Pācittiya 6. Aññātakaviññatti
Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya aññatra samayā, nissaggiyaṁ pācittiyaṁ. Tatth'āyaṁ samayo, acchinnacīvaro vā hoti bhikkhu, naṭṭhacīvaro vā, ayaṁ tattha samayo.

Nissaggiya Pācittiya 7. Tatuttari
Tañ'ce aññātako gahapati vā gahapatānī vā bahūhi cīvarehi abhihaṭṭhuṁ pavāreyya, santar'uttaraparamaṁ tena bhikkhunā tato cīvaraṁ sāditabbaṁ. Tato ce uttari sādiyeyya, nissaggiyaṁ pācittiyaṁ.

Nissaggiya Pācittiya 8. Paṭhamaupakkhaṭa
Bhikkhuṁ pan'eva uddissa aññātakassa gahapatissa vā gahapatāniyā vā cīvaracetāpannaṁ upakkhaṭaṁ hoti “iminā cīvaracetāpannena cīvaraṁ cetāpetvā itthan'nāmaṁ bhikkhuṁ cīvarena acchādessāmī”ti, tatra ce so bhikkhu pubbe appavārito upasaṅkamitvā cīvare vikappaṁ āpajjeyya “sādhu vata maṁ āyasmā iminā cīvaracetāpannena evarūpaṁ vā evarūpaṁ vā cīvaraṁ cetāpetvā acchādehī”ti kalyāṇakamyataṁ upādāya, nissaggiyaṁ pācittiyaṁ.

Nissaggiya Pācittiya 9. Dutiyaupakkhaṭa
Bhikkhuṁ pan'eva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpannāni upakkhaṭāni honti “imehi mayaṁ paccekacīvaracetāpannehi paccekacīvarāni cetāpetvā itthan'nāmaṁ bhikkhuṁ cīvarehi acchādessāmā”ti, tatra ce so bhikkhu pubbe appavārito upasaṅkamitvā cīvare vikappaṁ āpajjeyya “sādhu vata maṁ āyasmanto imehi paccekacīvaracetāpannehi evarūpaṁ vā evarūpaṁ vā cīvaraṁ cetāpetvā acchādetha ubho'va santā ekenā”ti kalyāṇakamyataṁ upādāya, nissaggiyaṁ pācittiyaṁ.

Nissaggiya Pācittiya 10. Rāja
Bhikkhuṁ pan'eva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṁ pahiṇeyya “iminā cīvaracetāpannena cīvaraṁ cetāpetvā itthan'nāmaṁ bhikkhuṁ cīvarena acchādehī”ti. So ce dūto taṁ bhikkhuṁ upasaṅkamitvā evaṁ vadeyya “idaṁ kho, bhante, āyasmantaṁ uddissa cīvaracetāpannaṁ ābhataṁ, paṭiggaṇhātu āyasmā cīvaracetāpanna”nti. Tena bhikkhunā so dūto evam'assa vacanīyo “na kho mayaṁ, āvuso, cīvaracetāpannaṁ paṭiggaṇhāma, cīvarañ'ca kho mayaṁ paṭiggaṇhāma kālena kappiya”nti. So ce dūto taṁ bhikkhuṁ evaṁ vadeyya “atthi pan'āyasmato koci veyyāvaccakaro”ti. Cīvar'atthikena, bhikkhave, bhikkhunā veyyāvaccakaro niddisitabbo ārāmiko vā upāsako vā “eso kho, āvuso, bhikkhūnaṁ veyyāvaccakaro”ti. So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya “yaṁ kho, bhante, āyasmā veyyāvaccakaraṁ niddisi, saññatto so mayā, upasaṅkamat'āyasmā kālena, cīvarena taṁ acchādessatī”ti. Cīvar'atthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo “attho me, āvuso, cīvarenā”ti, dvattikkhattuṁ codayamāno sārayamāno taṁ cīvaraṁ abhinipphādeyya, icc'etaṁ kusalaṁ, no ce abhinipphādeyya, catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ, catukkhattuṁ pañcakkhattuṁ chakkhattuparamaṁ tuṇhībhūto uddissa tiṭṭhamāno taṁ cīvaraṁ abhinipphādeyya, icc'etaṁ kusalaṁ, tato ce uttari vāyamamāno taṁ cīvaraṁ abhinipphādeyya, nissaggiyaṁ pācittiyaṁ. No ce abhinipphādeyya, yatassa cīvaracetāpannaṁ ābhataṁ, tattha sāmaṁ vā gantabbaṁ, dūto vā pāhetabbo “yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa bhikkhuno kiñci atthaṁ anubhoti, yuñjant'āyasmanto sakaṁ, mā vo sakaṁ vinassā”ti, ayaṁ tattha sāmīci.

Kathinavaggo paṭhamo.

Nissaggiya Pācittiya 11. Kosiya
Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyaṁ.

Nissaggiya Pācittiya 12. Suddhakāḷaka
Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyaṁ.

Nissaggiya Pācittiya 13. Dvebhāga
Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā, tatiyaṁ odātānaṁ, catutthaṁ gocariyānaṁ. Anādā ce bhikkhu dve bhāge suddhakāḷakānaṁ eḷakalomānaṁ, tatiyaṁ odātānaṁ, catutthaṁ gocariyānaṁ, navaṁ santhataṁ kārāpeyya, nissaggiyaṁ pācittiyaṁ.

Nissaggiya Pācittiya 14. Chabbassa
Navaṁ pana bhikkhunā santhataṁ kārāpetvā chabbassāni dhāretabbaṁ, orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya aññatra bhikkhusammutiyā, nissaggiyaṁ pācittiyaṁ.

Nissaggiya Pācittiya 15. Nisīdanasanthata
Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasanthatassa sāmantā sugatavidatthiṁ, navaṁ nisīdanasanthataṁ kārāpeyya, nissaggiyaṁ pācittiyaṁ.

Nissaggiya Pācittiya 16. Eḷakaloma
Bhikkhuno pan'eva addhānamaggappaṭipannassa eḷakalomāni uppajjeyyuṁ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṁ sahatthā haritabbāni asante hārake. Tato ce uttari hareyya, asante'pi hārake, nissaggiyaṁ pācittiyaṁ.

Nissaggiya Pācittiya 17. Eḷakalomadhovāpana
Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyaṁ.

Nissaggiya Pācittiya 18. Rūpiya
Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ.

Nissaggiya Pācittiya 19. Rūpiyasaṁvohāra
Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyaṁ.

Nissaggiya Pācittiya 20. Kayavikkaya
Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyaṁ.

Kosiyavaggo dutiyo.

Nissaggiya Pācittiya 21. Patta
Das'āhaparamaṁ atirekapatto dhāretabbo, taṁ atikkāmayato nissaggiyaṁ pācittiyaṁ.

Nissaggiya Pācittiya 22. Ūnapañcabandhana
Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ. Tena bhikkhunā so patto bhikkhuparisāya nissajjitabbo, yo ca tassā bhikkhuparisāya pattapariyanto, so tassa bhikkhuno padātabbo “ayaṁ te bhikkhu patto yāva bhedanāya dhāretabbo”ti, ayaṁ tattha sāmīci.

Nissaggiya Pācittiya 23. Bhesajja
Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyath'idaṁ - sappi navanītaṁ telaṁ madhu phāṇitaṁ, tāni paṭiggahetvā satt'āhaparamaṁ sannidhikārakaṁ paribhuñjitabbāni, taṁ atikkāmayato nissaggiyaṁ pācittiyaṁ.

Nissaggiya Pācittiya 24. Vassikasāṭika
“Māso seso gimhāna”nti bhikkhunā vassikasāṭikacīvaraṁ pariyesitabbaṁ, “addhamāso seso gimhāna”nti katvā nivāsetabbaṁ. Orena ce “māso seso gimhāna”nti vassikasāṭikacīvaraṁ pariyeseyya, “oren'addhamāso seso gimhāna”nti katvā nivāseyya, nissaggiyaṁ pācittiyaṁ.

Nissaggiya Pācittiya 25. Cīvaraacchindana
Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyaṁ.

Nissaggiya Pācittiya 26. Suttaviññatti
Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyaṁ.

Nissaggiya Pācittiya 27. Mahāpesakāra
Bhikkhuṁ pan'eva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya “idaṁ kho, āvuso, cīvaraṁ maṁ uddissa viyyati, āyatañ'ca karotha, vitthatañ'ca, appitañ'ca, suvītañ'ca, suppavāyitañ'ca, suvilekhitañ'ca, suvitacchitañ'ca karotha, app'eva nāma mayam'pi āyasmantānaṁ kiñcimattaṁ anupadajjeyyāmā”ti. Evañ'ca so bhikkhu vatvā kiñcimattaṁ anupadajjeyya antamaso piṇḍapātamattam'pi, nissaggiyaṁ pācittiyaṁ.

Nissaggiya Pācittiya 28. Accekacīvara
Das'āh'ānāgataṁ kattikatemāsikapuṇṇamaṁ bhikkhuno pan'eva accekacīvaraṁ uppajjeyya, accekaṁ maññamānena bhikkhunā paṭiggahetabbaṁ, paṭiggahetvā yāva cīvarakālasamayaṁ nikkhipitabbaṁ. Tato ce uttari nikkhipeyya, nissaggiyaṁ pācittiyaṁ.

Nissaggiya Pācittiya 29. Sāsaṅka
Upavassaṁ kho pana kattikapuṇṇamaṁ yāni kho pana tāni āraññakāni sen'āsanāni sāsaṅkasammatāni sappaṭibhayāni, tathārūpesu bhikkhu sen'āsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno koci'd'eva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabbaṁ. Tato ce uttari vippavaseyya aññatra bhikkhusammutiyā, nissaggiyaṁ pācittiyaṁ.

Nissaggiya Pācittiya 30. Pariṇata
Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyaṁ.

Pattavaggo tatiyo.

Uddiṭṭhā kho āyasmanto tiṁsa nissaggiyā pācittiyā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Nissaggiyapācittiyā niṭṭhitā

#+end_src

* Suddhapācittiyā
#+begin_src

Suddhapācittiyā

Ime kho pan'āyasmanto dvenavuti pācittiyā dhammā uddesaṁ āgacchanti.

Pācittiya 1. Musāvāda
Sampajānamusāvāde pācittiyaṁ.

Pācittiya 2. Omasavāda
Omasavāde pācittiyaṁ.

Pācittiya 3. Pesuñña
Bhikkhupesuññe pācittiyaṁ.

Pācittiya 4. Padasodhamma
Yo pana bhikkhu anupasampannaṁ padaso dhammaṁ vāceyya, pācittiyaṁ.

Pācittiya 5. Paṭhamasahaseyya
Yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyaṁ.

Pācittiya 6. Dutiyasahaseyya
Yo pana bhikkhu mātugāmena sahaseyyaṁ kappeyya, pācittiyaṁ.

Pācittiya 7. Dhammadesanā
Yo pana bhikkhu mātugāmassa uttarichappañcavācāhi dhammaṁ deseyya aññatra viññunā purisaviggahena, pācittiyaṁ.

Pācittiya 8. Bhūtārocana
Yo pana bhikkhu anupasampannassa uttarimanussadhammaṁ āroceyya, bhūtasmiṁ pācittiyaṁ.

Pācittiya 9. Duṭṭhullārocana
Yo pana bhikkhu bhikkhussa duṭṭhullaṁ āpattiṁ anupasampannassa āroceyya aññatra bhikkhusammutiyā, pācittiyaṁ.

Pācittiya 10. Pathavīkhaṇana
Yo pana bhikkhu pathaviṁ khaṇeyya vā khaṇāpeyya vā pācittiyaṁ.

Musāvādavaggo paṭhamo

Pācittiya 11. Bhūtagāma
Bhūtagāmapātabyatāya pācittiyaṁ.

Pācittiya 12. Aññavādaka
Aññavādake, vihesake pācittiyaṁ.

Pācittiya 13. Ujjhāpanaka
Ujjhāpanake, khiyyanake pācittiyaṁ.

Pācittiya 14. Paṭhamasen'āsana
Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto n'eva uddhareyya, na uddharāpeyya, anāpucchaṁ vā gaccheyya, pācittiyaṁ.

Pācittiya 15. Dutiyasen'āsana
Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto n'eva uddhareyya, na uddharāpeyya, anāpucchaṁ vā gaccheyya, pācittiyaṁ.

Pācittiya 16. Anupakhajja
Yo pana bhikkhu saṅghike vihāre jānaṁ pubb'upagataṁ bhikkhuṁ anupakhajja seyyaṁ kappeyya “yassa sambādho bhavissati, so pakkamissatī”ti etad'eva paccayaṁ karitvā anaññaṁ, pācittiyaṁ.

Pācittiya 17. Nikkaḍḍhana
Yo pana bhikkhu bhikkhuṁ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṁ.

Pācittiya 18. Vehāsakuṭi
Yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyaṁ.

Pācittiya 19. Mahallakavihāra
Mahallakaṁ pana bhikkhunā vihāraṁ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṁ appaharite ṭhitena adhiṭṭhātabbaṁ, tato ce uttari appaharitepi ṭhito adhiṭṭhaheyya, pācittiyaṁ.

Pācittiya 20. Sappāṇaka
Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyaṁ.

Bhūtagāmavaggo dutiyo

Pācittiya 21. Ovāda
Yo pana bhikkhu asammato bhikkhuniyo ovadeyya, pācittiyaṁ.

Pācittiya 22. Atthaṅgata
Sammato'pi ce bhikkhu atthaṅgate sūriye bhikkhuniyo ovadeyya, pācittiyaṁ.

Pācittiya 23. Bhikkhunupassaya
Yo pana bhikkhu bhikkhun'upassayaṁ upasaṅkamitvā bhikkhuniyo ovadeyya aññatra samayā, pācittiyaṁ. Tatth'āyaṁ samayo, gilānā hoti bhikkhunī, ayaṁ tattha samayo.

Pācittiya 24. Āmisa
Yo pana bhikkhu evaṁ vadeyya “āmisahetu therā bhikkhū bhikkhuniyo ovadantī”ti, pācittiyaṁ.

Pācittiya 25. Cīvaradāna
Yo pana bhikkhu aññātikāya bhikkhuniyā cīvaraṁ dadeyya aññatra pārivattakā, pācittiyaṁ.

Pācittiya 26. Cīvarasibbana
Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyaṁ.

Pācittiya 27. Saṁvidhāna
Yo pana bhikkhu bhikkhuniyā saddhiṁ saṁvidhāya ek'addhānamaggaṁ paṭipajjeyya antamaso gāmantaram'pi aññatra samayā, pācittiyaṁ. Tatth'āyaṁ samayo, satthagamanīyo hoti maggo, sāsaṅkasammato, sappaṭibhayo, ayaṁ tattha samayo.

Pācittiya 28. Nāvābhiruhana
Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya uddhaṅ'gāminiṁ vā adhogāminiṁ vā aññatra tiriyaṁ taraṇāya, pācittiyaṁ.

Pācittiya 29. Paripācita
Yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya aññatra pubbe gihisamārambhā, pācittiyaṁ.

Pācittiya 30. Rahonisajja
Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyaṁ.

Ovādavaggo tatiyo

Pācittiya 31. Āvasathapiṇḍa
Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyaṁ.

Pācittiya 32. Gaṇabhojana
Gaṇabhojane aññatra samayā pācittiyaṁ. Tatth'āyaṁ samayo, gilānasamayo, cīvaradānasamayo, cīvarakārasamayo, addhānagamanasamayo, nāv'ābhiruhanasamayo, mahāsamayo, samaṇabhattasamayo, ayaṁ tattha samayo.

Pācittiya 33. Paramparabhojana
Paramparabhojane aññatra samayā pācittiyaṁ. Tatth'āyaṁ samayo, gilānasamayo, cīvaradānasamayo, cīvarakārasamayo, ayaṁ tattha samayo.

Pācittiya 34. Kāṇamātu
Bhikkhuṁ pan'eva kulaṁ upagataṁ pūvehi vā manthehi vā abhihaṭṭhuṁ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttari paṭiggaṇheyya, pācittiyaṁ. Dvattipattapūre paṭiggahetvā tato nīharitvā bhikkhūhi saddhiṁ saṁvibhajitabbaṁ, ayaṁ tattha sāmīci.

Pācittiya 35. Paṭhamapavāraṇā
Yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

Pācittiya 36. Dutiyapavāraṇā
Yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya “handa bhikkhu khāda vā bhuñja vā”ti jānaṁ āsādan'āpekkho, bhuttasmiṁ pācittiyaṁ.

Pācittiya 37. Vikālabhojana
Yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

Pācittiya 38. Sannidhikāraka
Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

Pācittiya 39. Paṇītabhojana
Yāni kho pana tāni paṇītabhojanāni, seyyath'idaṁ - sappi, navanītaṁ, telaṁ, madhu, phāṇitaṁ, maccho, maṁsaṁ, khīraṁ, dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṁ.

Pācittiya 40. Dantapona
Yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā, pācittiyaṁ.

Bhojanavaggo catuttho

Pācittiya 41. Acelaka
Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyaṁ.

Pācittiya 42. Uyyojana
Yo pana bhikkhu bhikkhuṁ “eh'āvuso, gāmaṁ vā nigamaṁ vā piṇḍāya pavisissāmā”ti tassa dāpetvā vā adāpetvā vā uyyojeyya “gacch'āvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī”ti etad'eva paccayaṁ karitvā anaññaṁ, pācittiyaṁ.

Pācittiya 43. Sabhojana
Yo pana bhikkhu sabhojane kule anupakhajja nisajjaṁ kappeyya, pācittiyaṁ.

Pācittiya 44. Rahopaṭicchanna
Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyaṁ.

Pācittiya 45. Rahonisajja
Yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyaṁ.

Pācittiya 46. Cāritta
Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya aññatra samayā, pācittiyaṁ. Tatth'āyaṁ samayo, cīvaradānasamayo, cīvarakārasamayo, ayaṁ tattha samayo.

Pācittiya 47. Mahānāma
Agilānena bhikkhunā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṁ.

Pācittiya 48. Uyyuttasenā
Yo pana bhikkhu uyyuttaṁ senaṁ dassanāya gaccheyya aññatra tathārūpappaccayā, pācittiyaṁ.

Pācittiya 49. Senāvāsa
Siyā ca tassa bhikkhuno koci'd'eva paccayo senaṁ gamanāya, dirattatirattaṁ tena bhikkhunā senāya vasitabbaṁ. Tato ce uttari vaseyya, pācittiyaṁ.

Pācittiya 50. Uyyodhika
Dirattatirattaṁ ce bhikkhu senāya vasamāno uyyodhikaṁ vā bal'aggaṁ vā senābyūhaṁ vā anīkadassanaṁ vā gaccheyya, pācittiyaṁ.

Acelakavaggo pañcamo

Pācittiya 51. Surāpāna
Surāmerayapāne pācittiyaṁ.

Pācittiya 52. Aṅgulipatodaka
Aṅgulipatodake pācittiyaṁ.

Pācittiya 53. Hasadhamma
Udake hasadhamme pācittiyaṁ.

Pācittiya 54. Anādariya
Anādariye pācittiyaṁ.

Pācittiya 55. Bhiṁsāpana
Yo pana bhikkhu bhikkhuṁ bhiṁsāpeyya, pācittiyaṁ.

Pācittiya 56. Joti
Yo pana bhikkhu agilāno visibban'āpekkho jotiṁ samādaheyya vā samādahāpeyya vā aññatra tathārūpappaccayā, pācittiyaṁ.

Pācittiya 57. Nahāna
Yo pana bhikkhu oren'addhamāsaṁ nahāyeyya aññatra samayā, pācittiyaṁ. Tatth'āyaṁ samayo “diyaḍḍho māso seso gimhāna”nti “vassānassa paṭhamo māso” icc'ete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṁ tattha samayo.

Pācittiya 58. Dubbaṇṇakaraṇa
Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ nīlaṁ vā kaddamaṁ vā kāḷasāmaṁ vā. Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyaṁ.

Pācittiya 59. Vikappana
Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ paribhuñjeyya, pācittiyaṁ.

Pācittiya 60. Apanidhāna
Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā antamaso has'āpekkho'pi, pācittiyaṁ.

Surāpānavaggo chaṭṭho

Pācittiya 61. Sañcicca
Yo pana bhikkhu sañcicca pāṇaṁ jīvitā voropeyya, pācittiyaṁ.

Pācittiya 62. Sappāṇaka
Yo pana bhikkhu jānaṁ sappāṇakaṁ udakaṁ paribhuñjeyya, pācittiyaṁ.

Pācittiya 63. Ukkoṭana
Yo pana bhikkhu jānaṁ yathādhammaṁ nihat'ādhikaraṇaṁ punakammāya ukkoṭeyya, pācittiyaṁ.

Pācittiya 64. Duṭṭhulla
Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyaṁ.

Pācittiya 65. Ūnavīsativassa
Yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno, te ca bhikkhū gārayhā, idaṁ tasmiṁ pācittiyaṁ.

Pācittiya 66. Theyyasattha
Yo pana bhikkhu jānaṁ theyyasatthena saddhiṁ saṁvidhāya ek'addhānamaggaṁ paṭipajjeyya antamaso gāmantaram'pi, pācittiyaṁ.

Pācittiya 67. Saṁvidhāna
Yo pana bhikkhu mātugāmena saddhiṁ saṁvidhāya ek'addhānamaggaṁ paṭipajjeyya antamaso gāmantaram'pi, pācittiyaṁ.

Pācittiya 68. Ariṭṭha
Yo pana bhikkhu evaṁ vadeyya “tath'āhaṁ bhagavatā dhammaṁ desitaṁ ājānāmi, yathā ye'me antarāyikā dhammā vuttā bhagavatā, te paṭisevato n'ālaṁ antarāyāyā”ti, so bhikkhu bhikkhūhi evam'assa vacanīyo “m'āyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya, anekapariyāyen'āvuso antarāyikā dhammā antarāyikā vuttā bhagavatā, alañ'ca pana te paṭisevato antarāyāyā”ti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ. No ce paṭinissajjeyya, pācittiyaṁ.

Pācittiya 69. Ukkhittasambhoga
Yo pana bhikkhu jānaṁ tathāvādinā bhikkhunā akaṭ'ānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā, saṁvaseyya vā, saha vā seyyaṁ kappeyya, pācittiyaṁ.

Pācittiya 70. Kaṇṭaka
Samaṇuddeso'pi ce evaṁ vadeyya “tath'āhaṁ bhagavatā dhammaṁ desitaṁ ājānāmi, yathā ye'me antarāyikā dhammā vuttā bhagavatā, te paṭisevato n'ālaṁ antarāyāyā”ti, so samaṇuddeso bhikkhūhi evam'assa vacanīyo “m'āvuso, samaṇuddesa evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya, anekapariyāyen'āvuso, samaṇuddesa antarāyikā dhammā antarāyikā vuttā bhagavatā, alañ'ca pana te paṭisevato antarāyāyā”ti, evañ'ca so samaṇuddeso bhikkhūhi vuccamāno tath'eva paggaṇheyya, so samaṇuddeso bhikkhūhi evam'assa vacanīyo “ajja't'agge te, āvuso, samaṇuddesa na c'eva so bhagavā satthā apadisitabbo, yam'pi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ, sā'pi te n'atthi, cara pire, vinassā”ti. Yo pana bhikkhu jānaṁ tathānāsitaṁ samaṇuddesaṁ upalāpeyya vā, upaṭṭhāpeyya vā, sambhuñjeyya vā, saha vā seyyaṁ kappeyya, pācittiyaṁ.

Sappāṇakavaggo sattamo

Pācittiya 71. Sahadhammika
Yo pana bhikkhu bhikkhūhi sahadhammikaṁ vuccamāno evaṁ vadeyya “na tāv'āhaṁ, āvuso, etasmiṁ sikkhāpade sikkhissāmi, yāva na aññaṁ bhikkhuṁ byattaṁ vinayadharaṁ paripucchāmī”ti, pācittiyaṁ. Sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ, ayaṁ tattha sāmīci.

Pācittiya 72. Vilekhana
Yo pana bhikkhu pātimokkhe uddissamāne evaṁ vadeyya “kiṁ panimehi khudd'ānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī”ti, sikkhāpadavivaṇṇake pācittiyaṁ.

Pācittiya 73. Mohana
Yo pana bhikkhu anvaddhamāsaṁ pātimokkhe uddissamāne evaṁ vadeyya “idān'eva kho ahaṁ jānāmi, ayam'pi kira dhammo suttāgato suttapariyāpanno anvaddhamāsaṁ uddesaṁ āgacchatī”ti. Tañ'ce bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañ'ca tattha āpattiṁ āpanno, tañ'ca yathādhammo kāretabbo, uttari c'assa moho āropetabbo “tassa te, āvuso, alābhā, tassa te dulladdhaṁ, yaṁ tvaṁ pātimokkhe uddissamānena sādhukaṁ aṭṭhiṁ katvā manasi karosī”ti, idaṁ tasmiṁ mohanake pācittiyaṁ.

Pācittiya 74. Pahāra
Yo pana bhikkhu bhikkhussa kupito anattamano pahāraṁ dadeyya, pācittiyaṁ.

Pācittiya 75. Talasattika
Yo pana bhikkhu bhikkhussa kupito anattamano talasattikaṁ uggireyya, pācittiyaṁ.

Pācittiya 76. Amūlaka
Yo pana bhikkhu bhikkhuṁ amūlakena saṅghādisesena anuddhaṁseyya, pācittiyaṁ.

Pācittiya 77. Sañcicca
Yo pana bhikkhu bhikkhussa sañcicca kukkuccaṁ upadaheyya “iti'ssa muhuttam'pi aphāsu bhavissatī”ti etad'eva paccayaṁ karitvā anaññaṁ, pācittiyaṁ.

Pācittiya 78. Upassuti
Yo pana bhikkhu bhikkhūnaṁ bhaṇḍanajātānaṁ kalahajātānaṁ vivād'āpannānaṁ upassutiṁ tiṭṭheyya “yaṁ ime bhaṇissanti, taṁ sossāmī”ti etad'eva paccayaṁ karitvā anaññaṁ, pācittiyaṁ.

Pācittiya 79. Kammappaṭibāhana
Yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyaṁ.

Pācittiya 80. Chandaṁadatvāgamana
Yo pana bhikkhu saṅghe vinicchayakathāya vattamānāya chandaṁ adatvā uṭṭhāy'āsanā pakkameyya, pācittiyaṁ.

Pācittiya 81. Dubbala
Yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya “yathāsanthutaṁ bhikkhū saṅghikaṁ lābhaṁ pariṇāmentī”ti, pācittiyaṁ.

Pācittiya 82. Pariṇāmana
Yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyaṁ.

Sahadhammikavaggo aṭṭhamo

Pācittiya 83. Antepura
Yo pana bhikkhu rañño khattiyassa muddh'ābhisittassa anikkhantarājake aniggataratanake pubbe appaṭisaṁvidito indakhīlaṁ atikkāmeyya, pācittiyaṁ.

Pācittiya 84. Ratana
Yo pana bhikkhu ratanaṁ vā ratanasammataṁ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṁ. Ratanaṁ vā pana bhikkhunā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṁ “yassa bhavissati, so harissatī”ti, ayaṁ tattha sāmīci.

Pācittiya 85. Vikālagāmappavesana
Yo pana bhikkhu santaṁ bhikkhuṁ anāpucchā vikāle gāmaṁ paviseyya aññatra tathārūpā accāyikā karaṇīyā, pācittiyaṁ.

Pācittiya 86. Sūcighara
Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya, bhedanakaṁ pācittiyaṁ.

Pācittiya 87. Mañcapīṭha
Navaṁ pana bhikkhunā mañcaṁ vā pīṭhaṁ vā kārayamānena aṭṭh'aṅgulapādakaṁ kāretabbaṁ sugataṅgulena aññatra heṭṭhimāya aṭaniyā. Taṁ atikkāmayato chedanakaṁ pācittiyaṁ.

Pācittiya 88. Tūlonaddha
Yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyaṁ.

Pācittiya 89. Nisīdana
Nisīdanaṁ pana bhikkhunā kārayamānena pamāṇikaṁ kāretabbaṁ, tatridaṁ pamāṇaṁ, dīghaso dve vidatthiyo sugatavidatthiyā, tiriyaṁ diyaḍḍhaṁ, dasā vidatthi. Taṁ atikkāmayato chedanakaṁ pācittiyaṁ.

Pācittiya 90. Kaṇḍuppaṭicchādi
Kaṇḍuppaṭicchādiṁ pana bhikkhunā kārayamānena pamāṇikā kāretabbā, tatridaṁ pamāṇaṁ, dīghaso catasso vidatthiyo sugatavidatthiyā, tiriyaṁ dve vidatthiyo. Taṁ atikkāmayato chedanakaṁ pācittiyaṁ.

Pācittiya 91. Vassikasāṭika
Vassikasāṭikaṁ pana bhikkhunā kārayamānena pamāṇikā kāretabbā, tatridaṁ pamāṇaṁ, dīghaso cha vidatthiyo sugatavidatthiyā, tiriyaṁ aḍḍhateyyā. Taṁ atikkāmayato chedanakaṁ pācittiyaṁ.

Pācittiya 92. Nanda
Yo pana bhikkhu sugatacīvarappamāṇaṁ cīvaraṁ kārāpeyya, atirekaṁ vā, chedanakaṁ pācittiyaṁ. Tatr'idaṁ sugatassa sugatacīvarappamāṇaṁ, dīghaso nava vidatthiyo sugatavidatthiyā, tiriyaṁ cha vidatthiyo, idaṁ sugatassa sugatacīvarapamāṇanti.

Ratanavaggo navamo

Uddiṭṭhā kho āyasmanto dvenavuti pācittiyā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Pācittiyā niṭṭhitā

#+end_src

* Pāṭidesanīyā
#+begin_src

Pāṭidesanīya

Ime kho pan'āyasmanto cattāro pāṭidesanīyā dhammā uddesaṁ āgacchanti.

Pāṭidesanīya 1. Paṭhamapāṭidesanīya
Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā “gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.

Pāṭidesanīya 2. Dutiyapāṭidesanīya
Bhikkhū pan'eva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti “idha sūpaṁ detha, idha odanaṁ dethā”ti. Tehi bhikkhūhi sā bhikkhunī apasādetabbā “apasakka tāva bhagini, yāva bhikkhū bhuñjantī”ti. Ekassa'pi ce bhikkhuno na paṭibhāseyya taṁ bhikkhuniṁ apasādetuṁ “apasakka tāva bhagini, yāva bhikkhū bhuñjantī”ti, paṭidesetabbaṁ tehi bhikkhūhi “gārayhaṁ, āvuso, dhammaṁ āpajjimhā asappāyaṁ pāṭidesanīyaṁ, taṁ paṭidesemā”ti.

Pāṭidesanīya 3. Tatiyapāṭidesanīya
Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā, bhojanīyaṁ vā sahatthā paṭiggahetvā khādeyya vā, bhuñjeyya vā, paṭidesetabbaṁ tena bhikkhunā “gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.

Pāṭidesanīya 4. Catutthapāṭidesanīya
Yāni kho pana tāni āraññakāni sen'āsanāni sāsaṅkasammatāni sappaṭibhayāni, yo pana bhikkhu tathārūpesu sen'āsanesu pubbe appaṭisaṁviditaṁ khādanīyaṁ vā, bhojanīyaṁ vā ajjhārāme sahatthā paṭiggahetvā agilāno khādeyya vā, bhuñjeyya vā, paṭidesetabbaṁ tena bhikkhunā “gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī”ti.

Uddiṭṭhā kho āyasmanto cattāro pāṭidesanīyā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Pāṭidesanīyā niṭṭhitā

#+end_src

* Sekhiyā
#+begin_src

Sekhiya

Ime kho pan'āyasmanto sekhiyā dhammā uddesaṁ āgacchanti.

Sekhiya 1. Parimaṇḍala
Parimaṇḍalaṁ nivāsessāmīti sikkhā karaṇīyā.

Sekhiya 2.
Parimaṇḍalaṁ pārupissāmīti sikkhā karaṇīyā.

Sekhiya 3. Suppaṭicchanna
Suppaṭicchanno antaraghare gamissāmīti sikkhā karaṇīyā.

Sekhiya 4.
Suppaṭicchanno antaraghare nisīdissāmīti sikkhā karaṇīyā.

Sekhiya 5. Susaṁvuta
Susaṁvuto antaraghare gamissāmīti sikkhā karaṇīyā.

Sekhiya 6.
Susaṁvuto antaraghare nisīdissāmīti sikkhā karaṇīyā.

Sekhiya 7. Okkhittacakkhu
Okkhittacakkhu antaraghare gamissāmīti sikkhā karaṇīyā.

Sekhiya 8.
Okkhittacakkhu antaraghare nisīdissāmīti sikkhā karaṇīyā.

Sekhiya 9. Ukkhittaka
Na ukkhittakāya antaraghare gamissāmīti sikkhā karaṇīyā.

Sekhiya 10.
Na ukkhittakāya antaraghare nisīdissāmīti sikkhā karaṇīyā.

Parimaṇḍalavaggo paṭhamo

Sekhiya 11. Ujjagghika
Na ujjagghikāya antaraghare gamissāmīti sikkhā karaṇīyā.

Sekhiya 12.
Na ujjagghikāya antaraghare nisīdissāmīti sikkhā karaṇīyā.

Sekhiya 13. Uccasadda
Appasaddo antaraghare gamissāmīti sikkhā karaṇīyā.

Sekhiya 14.
Appasaddo antaraghare nisīdissāmīti sikkhā karaṇīyā.

Sekhiya 15. Kāyappacālaka
Na kāyappacālakaṁ antaraghare gamissāmīti sikkhā karaṇīyā.

Sekhiya 16.
Na kāyappacālakaṁ antaraghare nisīdissāmīti sikkhā karaṇīyā.

Sekhiya 17. Bāhuppacālaka
Na bāhuppacālakaṁ antaraghare gamissāmīti sikkhā karaṇīyā.

Sekhiya 18.
Na bāhuppacālakaṁ antaraghare nisīdissāmīti sikkhā karaṇīyā.

Sekhiya 19. Sīsappacālaka
Na sīsappacālakaṁ antaraghare gamissāmīti sikkhā karaṇīyā.

Sekhiya 20.
Na sīsappacālakaṁ antaraghare nisīdissāmīti sikkhā karaṇīyā.

Ujjagghikavaggo dutiyo

Sekhiya 21. Khambhakata
Na khambhakato antaraghare gamissāmīti sikkhā karaṇīyā.

Sekhiya 22.
Na khambhakato antaraghare nisīdissāmīti sikkhā karaṇīyā.

Sekhiya 23. Oguṇṭhita
Na oguṇṭhito antaraghare gamissāmīti sikkhā karaṇīyā.

Sekhiya 24.
Na oguṇṭhito antaraghare nisīdissāmīti sikkhā karaṇīyā.

Sekhiya 25. Ukkuṭika
Na ukkuṭikāya antaraghare gamissāmīti sikkhā karaṇīyā.

Sekhiya 26. Pallatthika
Na pallatthikāya antaraghare nisīdissāmīti sikkhā karaṇīyā.

Sekhiya 27. Sakkaccapaṭiggahaṇa
Sakkaccaṁ piṇḍapātaṁ paṭiggahessāmīti sikkhā karaṇīyā.

Sekhiya 28. Pattasaññīpaṭiggahaṇa
Pattasaññī piṇḍapātaṁ paṭiggahessāmīti sikkhā karaṇīyā.

Sekhiya 29. Samasūpakapaṭiggahaṇa
Samasūpakaṁ piṇḍapātaṁ paṭiggahessāmīti sikkhā karaṇīyā.

Sekhiya 30. Samatittika
Samatittikaṁ piṇḍapātaṁ paṭiggahessāmīti sikkhā karaṇīyā.

Khambhakatavaggo tatiyo

Sekhiya 31. Sakkaccabhuñjana
Sakkaccaṁ piṇḍapātaṁ bhuñjissāmīti sikkhā karaṇīyā.

Sekhiya 32. Pattasaññībhuñjana
Pattasaññī piṇḍapātaṁ bhuñjissāmīti sikkhā karaṇīyā.

Sekhiya 33. Sapadāna
Sapadānaṁ piṇḍapātaṁ bhuñjissāmīti sikkhā karaṇīyā.

Sekhiya 34. Samasūpaka
Samasūpakaṁ piṇḍapātaṁ bhuñjissāmīti sikkhā karaṇīyā.

Sekhiya 35. Nathūpakata
Na thūpakato omadditvā piṇḍapātaṁ bhuñjissāmīti sikkhā karaṇīyā.

Sekhiya 36. Odanappaṭicchādana
Na sūpaṁ vā byañjanaṁ vā odanena paṭicchādessāmi bhiyyokamyataṁ upādāyāti sikkhā karaṇīyā.

Sekhiya 37. Sūpodanaviññatti
Na sūpaṁ vā odanaṁ vā agilāno attano atthāya viññāpetvā bhuñjissāmīti sikkhā karaṇīyā.

Sekhiya 38. Ujjhānasaññī
Na ujjhānasaññī paresaṁ pattaṁ olokessāmīti sikkhā karaṇīyā.

Sekhiya 39. Kabaḷa
Nātimahantaṁ kabaḷaṁ karissāmīti sikkhā karaṇīyā.

Sekhiya 40. Ālopa
Parimaṇḍalaṁ ālopaṁ karissāmīti sikkhā karaṇīyā.

Sakkaccavaggo catuttho

Sekhiya 41. Anāhaṭa
Na anāhaṭe kabaḷe mukhadvāraṁ vivarissāmīti sikkhā karaṇīyā.

Sekhiya 42. Bhuñjamāna
Na bhuñjamāno sabbahatthaṁ mukhe pakkhipissāmīti sikkhā karaṇīyā.

Sekhiya 43. Sakabaḷa
Na sakabaḷena mukhena byāharissāmīti sikkhā karaṇīyā.

Sekhiya 44. Piṇḍukkhepaka
Na piṇḍ'ukkhepakaṁ bhuñjissāmīti sikkhā karaṇīyā.

Sekhiya 45. Kabaḷāvacchedaka
Na kabaḷ'āvacchedakaṁ bhuñjissāmīti sikkhā karaṇīyā.

Sekhiya 46. Avagaṇḍakāraka
Na avagaṇḍakārakaṁ bhuñjissāmīti sikkhā karaṇīyā.

Sekhiya 47. Hatthaniddhunaka
Na hatthaniddhunakaṁ bhuñjissāmīti sikkhā karaṇīyā.

Sekhiya 48. Sitthāvakāraka
Na sitthāvakārakaṁ bhuñjissāmīti sikkhā karaṇīyā.

Sekhiya 49. Jivhānicchāraka
Na jivhānicchārakaṁ bhuñjissāmīti sikkhā karaṇīyā.

Sekhiya 50. Capucapukāraka
Na capucapukārakaṁ bhuñjissāmīti sikkhā karaṇīyā.

Kabaḷavaggo pañcamo

Sekhiya 51. Surusurukāraka
Na surusurukārakaṁ bhuñjissāmīti sikkhā karaṇīyā.

Sekhiya 52. Hatthanillehaka
Na hatthanillehakaṁ bhuñjissāmīti sikkhā karaṇīyā.

Sekhiya 53. Pattanillehaka
Na pattanillehakaṁ bhuñjissāmīti sikkhā karaṇīyā.

Sekhiya 54. Oṭṭhanillehaka
Na oṭṭhanillehakaṁ bhuñjissāmīti sikkhā karaṇīyā.

Sekhiya 55. Sāmisa
Na sāmisena hatthena pānīyathālakaṁ paṭiggahessāmīti sikkhā karaṇīyā.

Sekhiya 56. Sasitthaka
Na sasitthakaṁ pattadhovanaṁ antaraghare chaḍḍessāmīti sikkhā karaṇīyā.

Sekhiya 57. Chattapāṇi
Na chattapāṇissa agilānassa dhammaṁ desessāmīti sikkhā karaṇīyā.

Sekhiya 58. Daṇḍapāṇi
Na daṇḍapāṇissa agilānassa dhammaṁ desessāmīti sikkhā karaṇīyā.

Sekhiya 59. Satthapāṇi
Na satthapāṇissa agilānassa dhammaṁ desessāmīti sikkhā karaṇīyā.

Sekhiya 60. Āvudhapāṇi
Na āvudhapāṇissa agilānassa dhammaṁ desessāmīti sikkhā karaṇīyā.

Surusuruvaggo chaṭṭho

Sekhiya 61. Pāduka
Na pāduk'āruḷhassa agilānassa dhammaṁ desessāmīti sikkhā karaṇīyā.

Sekhiya 62. Upāhana
Na upāhan'āruḷhassa agilānassa dhammaṁ desessāmīti sikkhā karaṇīyā.

Sekhiya 63. Yāna
Na yānagatassa agilānassa dhammaṁ desessāmīti sikkhā karaṇīyā.

Sekhiya 64. Sayana
Na sayanagatassa agilānassa dhammaṁ desessāmīti sikkhā karaṇīyā.

Sekhiya 65. Pallatthika
Na pallatthikāya nisinnassa agilānassa dhammaṁ desessāmīti sikkhā karaṇīyā.

Sekhiya 66. Veṭhita
Na veṭhitasīsassa agilānassa dhammaṁ desessāmīti sikkhā karaṇīyā.

Sekhiya 67. Oguṇṭhita
Na oguṇṭhitasīsassa agilānassa dhammaṁ desessāmīti sikkhā karaṇīyā.

Sekhiya 68. Chamā
Na chamāyaṁ nisīditvā āsane nisinnassa agilānassa dhammaṁ desessāmīti sikkhā karaṇīyā.

Sekhiya 69. Nīcāsana
Na nīce āsane nisīditvā ucce āsane nisinnassa agilānassa dhammaṁ desessāmīti sikkhā karaṇīyā.

Sekhiya 70. Ṭhita
Na ṭhito nisinnassa agilānassa dhammaṁ desessāmīti sikkhā karaṇīyā.

Sekhiya 71. Pacchatogamana
Na pacchato gacchanto purato gacchantassa agilānassa dhammaṁ desessāmīti sikkhā karaṇīyā.

Sekhiya 72. Uppathenagamana
Na uppathena gacchanto pathena gacchantassa agilānassa dhammaṁ desessāmīti sikkhā karaṇīyā.

Sekhiya 73. Ṭhitouccāra
Na ṭhito agilāno uccāraṁ vā passāvaṁ vā karissāmīti sikkhā karaṇīyā.

Sekhiya 74. Hariteuccāra
Na harite agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.

Sekhiya 75. Udakeuccāra
Na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.

Pādukavaggo sattamo

Uddiṭṭhā kho āyasmanto sekhiyā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Sekhiyā niṭṭhitā

#+end_src

* Adhikaraṇasamathā
#+begin_src

Adhikaraṇasamathā

Ime kho pan'āyasmanto satta adhikaraṇasamathā dhammā uddesaṁ āgacchanti.

Uppannuppannānaṁ adhikaraṇānaṁ samathāya vūpasamāya:

Adhikaraṇasamatha 1
Sammukhāvinayo dātabbo.

Adhikaraṇasamatha 2
Sativinayo dātabbo.

Adhikaraṇasamatha 3
Amūḷhavinayo dātabbo.

Adhikaraṇasamatha 4
Paṭiññāya kāretabbaṁ.

Adhikaraṇasamatha 5
Yebhuyyasikā.

Adhikaraṇasamatha 6
Tassapāpiyasikā.

Adhikaraṇasamatha 7
Tiṇ'avatthārakoti.

Uddiṭṭhā kho āyasmanto satta adhikaraṇasamathā dhammā. Tatth'āyasmante pucchāmi, kaccittha parisuddhā, dutiyam'pi pucchāmi, kaccittha parisuddhā, tatiyam'pi pucchāmi, kaccittha parisuddhā, parisuddhetth'āyasmanto, tasmā tuṇhī, evametaṁ dhārayāmī'ti.

Adhikaraṇasamathā niṭṭhitā

#+end_src

* Pātimokkhaniṭṭhāna
#+begin_src

Conclusion

Uddiṭṭhaṁ kho āyasmanto nidānaṁ, uddiṭṭhā cattāro pārājikā dhammā, uddiṭṭhā terasa saṅghādisesā dhammā, uddiṭṭhā dve aniyatā dhammā, uddiṭṭhā tiṁsa nissaggiyā pācittiyā dhammā, uddiṭṭhā dvenavuti pācittiyā dhammā, uddiṭṭhā cattāro pāṭidesanīyā dhammā, uddiṭṭhā sekhiyā dhammā, uddiṭṭhā satta adhikaraṇasamathā dhammā. Ettakaṁ tassa bhagavato sutt'āgataṁ suttapariyāpannaṁ anvaddhamāsaṁ uddesaṁ āgacchati. Tattha sabbeh'eva samaggehi sammodamānehi avivadamānehi sikkhitabbanti.

Vitthāruddeso pañcamo.

Bhikkhupātimokkhaṁ niṭṭhitaṁ

#+end_src
