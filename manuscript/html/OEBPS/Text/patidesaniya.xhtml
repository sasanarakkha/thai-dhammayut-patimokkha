<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Pāṭidesaniyā</title>
  <link href="../Styles/main.css" type="text/css" rel="stylesheet"/>
</head>

<body>
  <h1>Pāṭidesaniyā</h1>

  <hr/>

  <p class="intro">Ime kho pan'āyasmanto cattāro pāṭidesanīyā dhammā uddesaṁ āgacchanti.</p>

  <h2 id="sigil_toc_id_32"><a href="acknowledgments.xhtml#ack1">Pāṭidesanīyā 1: Paṭhamapāṭidesanīyasikkhāpadaṁ</a><a id="pd1"></a></h2>

  <p>Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”</p>

  <h2 id="sigil_toc_id_33"><a href="acknowledgments.xhtml#ack2">Pāṭidesanīyā 2: Dutiyapāṭidesanīyasikkhāpadaṁ</a><a id="pd2"></a></h2>

  <p>Bhikkhū pan'eva kulesu nimantitā bhuñjanti, tatra ce bhikkhunī vosāsamānarūpā ṭhitā hoti, “idha sūpaṁ detha, idha odanaṁ dethā'ti,” tehi bhikkhūhi sā bhikkhunī apasādetabbā, “apasakka tāva bhagini, yāva bhikkhū bhuñjantī'ti,” ekassa'pi ce bhikkhuno nappaṭibhāseyya taṁ bhikkhuniṁ apasādetuṁ, “apasakka tāva bhagini, yāva bhikkhū bhuñjantī'ti,” paṭidesetabbaṁ tehi bhikkhūhi, “Gārayhaṁ āvuso dhammaṁ āpajjimhā, asappāyaṁ, pāṭidesanīyaṁ, taṁ paṭidesemā'ti.”</p>

  <h2 id="sigil_toc_id_34"><a href="acknowledgments.xhtml#ack3">Pāṭidesanīyā 3: Tatiyapāṭidesanīyasikkhāpadaṁ</a><a id="pd3"></a></h2>

  <p>Yāni kho pana tāni sekhasammatāni kulāni, yo pana bhikkhu tathārūpesu sekhasammatesu kulesu pubbe animantito agilāno khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”</p>

  <h2 id="sigil_toc_id_35"><a href="acknowledgments.xhtml#ack4">Pāṭidesanīyā 4: Catutthapāṭidesanīyasikkhāpadaṁ</a><a id="pd4"></a></h2>

  <p>Yāni kho pana tāni āraññakāni sen'āsanāni sāsaṅkasammatāni sappaṭibhayāni, yo pana bhikkhu tathārūpesu sen'āsanesu pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṁ tena bhikkhunā: “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”</p>

  <p style="text-align: center;">Uddiṭṭhā kho āyasmanto cattāro pāṭidesanīyā dhammā.<br/> Tatth'āyasmante pucchāmi: Kacci'ttha parisuddhā?<br/> Dutiyam'pi pucchāmi: Kacci'ttha parisuddhā?<br/> Tatiyam'pi pucchāmi: Kacci'ttha parisuddhā?<br/> Parisuddh'etth'āyasmanto, tasmā tuṇhī, evam'etaṁ dhārayāmi.</p>

  <p class="outro">Pāṭidesanīyā niṭṭhitā</p>
</body>
</html>