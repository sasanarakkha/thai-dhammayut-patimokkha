<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Pārājik'uddeso</title>
  <link href="../Styles/main.css" type="text/css" rel="stylesheet"/>
</head>

<body>
  <h1>Pārājik'uddeso</h1>

  <hr/>

  <p class="intro">Tatr’ime cattāro pārājikā dhammā uddesaṁ āgacchanti.</p>

  <h2 id="sigil_toc_id_1"><a href="disqualifications.xhtml#disq1">Pārājika 1: Methunadhammasikkhāpadaṁ</a><a id="par1"></a></h2>

  <p>Yo pana bhikkhu bhikkhūnaṁ sikkhāsājīvasamāpanno sikkhaṁ appaccakkhāya dubbalyaṁ anāvikatvā methunaṁ dhammaṁ paṭiseveyya, antamaso tiracchānagatāya'pi; pārājiko hoti, asaṁvāso.</p>

  <h2 id="sigil_toc_id_2"><a href="disqualifications.xhtml#disq2">Pārājika 2: Adinn'ādānasikkhāpadaṁ</a><a id="par2"></a></h2>

  <p>Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya, yathārūpe adinn'ādāne rājāno coraṁ gahetvā haneyyuṁ vā bandheyyuṁ vā pabbājeyyuṁ vā: “Coro’si, bālo’si, mūḷho’si, theno’sī’ti,” tathārūpaṁ bhikkhu adinnaṁ ādiyamāno; ayam'pi pārājiko hoti, asaṁvāso.</p>

  <h2 id="sigil_toc_id_3"><a href="disqualifications.xhtml#disq3">Pārājika 3: Manussaviggahasikkhāpadaṁ</a><a id="par3"></a></h2>

  <p>Yo pana bhikkhu sañcicca manussaviggahaṁ jīvitā voropeyya, satthahārakaṁ v'āssa pariyeseyya, maraṇavaṇṇaṁ vā saṁvaṇṇeyya, maraṇāya vā samādapeyya: “Ambho purisa, kiṁ tuyh’iminā pāpakena dujjīvitena? Matan'te jīvitā seyyo’ti!”, iti cittamano cittasaṅkappo anekapariyāyena maraṇavaṇṇaṁ vā saṁvaṇṇeyya, maraṇāya vā samādapeyya; ayam'pi pārājiko hoti, asaṁvāso.</p>

  <h2 id="sigil_toc_id_4"><a href="disqualifications.xhtml#disq4">Pārājika 4: Uttarimanussadhammasikkhāpadaṁ</a><a id="par4"></a></h2>

  <p>Yo pana bhikkhu anabhijānaṁ uttarimanussadhammaṁ att'ūpanāyikaṁ alam'ariyañāṇadassanaṁ samudācareyya: “Iti jānāmi, iti passāmī’ti!”, tato aparena samayena samanuggāhiyamāno vā asamanuggāhiyamāno vā āpanno visuddh'āpekkho evaṁ vadeyya: “Ajānam'ev'āhaṁ āvuso avacaṁ: ’Jānāmi!’ apassaṁ: ’Passāmi!’ Tucchaṁ musā vilapin’ti”, aññatra adhimānā, ayam'pi pārājiko hoti, asaṁvāso.</p>

  <p style="text-align: center;">Uddiṭṭhā kho āyasmanto cattāro pārājikā dhammā.<br/> Yesaṁ bhikkhu aññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ. Yathā pure, tathā pacchā, pārājiko hoti, asaṁvāso.<br/> Tatth'āyasmante pucchāmi: Kacci’ttha parisuddhā?<br/> Dutiyam'pi pucchāmi: Kacci’ttha parisuddhā?<br/> Tatiyam'pi pucchāmi: Kacci’ttha parisuddhā?<br/> Parisuddh’etth'āyasmanto, tasmā tuṇhī, evam'etaṁ dhārayāmi.</p>

  <p class="outro">Cattāro pārājikā niṭṭhitā 11</p>
</body>
</html>