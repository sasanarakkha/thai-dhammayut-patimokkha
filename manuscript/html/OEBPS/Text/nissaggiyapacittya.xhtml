<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Nissaggiyā pācittiyā</title>
  <link href="../Styles/main.css" type="text/css" rel="stylesheet"/>
</head>

<body>
  <h1>Nissaggiyā pācittiyā</h1>

<hr/>


  <p class="intro">Ime kho pan'āyasmanto tiṁsa nissaggiyā pācittiyā dhammā uddesaṁ āgacchanti.</p>

  <h2 class="h2-chapters">Cīvaravaggo</h2>

  <h3 class="h3-sub-chapters">Nissaggiya Pācittiya 1: Kaṭhinasikkhāpadaṁ</h3>

  Niṭṭhitacīvarasmiṁ bhikkhunā ubbhatasmiṁ kaṭhine, das'āhaparamaṁ atirekacīvaraṁ dhāretabbaṁ. Taṁ atikkāmayato, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 2: Uddositasikkhāpadaṁ</h3>

  Niṭṭhitacīvarasmiṁ bhikkhunā ubbhatasmiṁ kaṭhine, ekarattam'pi ce bhikkhu ticīvarena vippavaseyya, aññatra bhikkhusammutiyā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 3: Akālacīvarasikkhāpadaṁ</h3>

  Niṭṭhitacīvarasmiṁ bhikkhunā ubbhatasmiṁ kaṭhine, bhikkhuno pan'eva akālacīvaraṁ uppajjeyya, ākaṅkhamānena bhikkhunā paṭiggahetabbaṁ, paṭiggahetvā khippam'eva kāretabbaṁ. No c'assa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā, satiyā paccāsāya; tato ce uttariṁ nikkhipeyya, satiyā'pi paccāsāya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 4: Purāṇacīvarasikkhāpadaṁ</h3>

  Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 5: Cīvarappaṭiggahaṇasikkhāpadaṁ</h3>

  Yo pana bhikkhu aññātikāya bhikkhuniyā hatthato cīvaraṁ paṭiggaṇheyya, aññatra pārivattakā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 6: Aññātakaviññattisikkhāpadaṁ</h3>

  Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya, aññatra samayā, nissaggiyaṁ pācittiyaṁ. Tatth'āyaṁ samayo: acchinnacīvaro vā hoti bhikkhu naṭṭhacīvaro vā; ayaṁ tattha samayo. 

  <h3 class="h3-sub-chapters">Nissaggiya Pācittiya 7: Tat'uttarisikkhāpadaṁ</h3>

  Tañ'ce aññātako gahapati vā gahapatānī vā bahūhi cīvarehi abhihaṭṭhuṁ pavāreyya, santar'uttaraparamaṁ tena bhikkhunā tato cīvaraṁ sāditabbaṁ; tato ce uttariṁ sādiyeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 8: Paṭhama-upakkhaṭasikkhāpadaṁ</h3>

  Bhikkhuṁ pan'eva uddissa aññātakassa gahapatissa vā gahapatāniyā vā cīvaracetāpanaṁ upakkhaṭaṁ hoti: “Iminā cīvaracetāpanena cīvaraṁ cetāpetvā itthan'nāmaṁ bhikkhuṁ cīvarena acchādessāmī'ti.” Tatra ce so bhikkhu pubbe appavārito upasaṅkamitvā cīvare vikappaṁ āpajjeyya: “Sādhu vata maṁ āyasmā iminā cīvaracetāpanena evarūpaṁ vā evarūpaṁ vā cīvaraṁ cetāpetvā acchādehī'ti,” kalyāṇakamyataṁ upādāya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 9: Dutiya-upakkhaṭasikkhāpadaṁ</h3>

  Bhikkhuṁ pan'eva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpanā upakkhaṭā honti: “Imehi mayaṁ paccekacīvaracetāpanehi paccekacīvarāni cetāpetvā itthan'nāmaṁ bhikkhuṁ cīvarehi acchādessāmā'ti.” Tatra ce so bhikkhu pubbe appavārito upasaṅkamitvā cīvare vikappaṁ āpajjeyya: “Sādhu vata maṁ āyasmanto imehi paccekacīvaracetāpanehi evarūpaṁ vā evarūpaṁ vā cīvaraṁ cetāpetvā acchādetha, ubho'va santā ekenā'ti,” kalyāṇakamyataṁ upādāya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 10: Rājasikkhāpadaṁ</h3>

  Bhikkhuṁ pan'eva uddissa rājā vā rājabhoggo vā brāhmaṇo vā gahapatiko vā dūtena cīvaracetāpanaṁ pahiṇeyya: “Iminā cīvaracetāpanena cīvaraṁ cetāpetvā itthan'nāmaṁ bhikkhuṁ cīvarena acchādehī'ti.” So ce dūto taṁ bhikkhuṁ upasaṅkamitvā evaṁ vadeyya: “Idaṁ kho bhante āyasmantaṁ uddissa cīvaracetāpanaṁ ābhataṁ, paṭiggaṇhātu āyasmā cīvaracetāpanan”ti, tena bhikkhunā so dūto evam'assa vacanīyo: “Na kho mayaṁ āvuso cīvaracetāpanaṁ paṭiggaṇhāma, cīvarañ'ca kho mayaṁ paṭiggaṇhāma kālena kappiyan'ti.” So ce dūto taṁ bhikkhuṁ evaṁ vadeyya: “Atthi pan'āyasmato koci veyyāvaccakaro'ti,” cīvar'atthikena, bhikkhave, bhikkhunā veyyāvaccakaro niddisitabbo ārāmiko vā upāsako vā: “Eso kho āvuso bhikkhūnaṁ veyyāvaccakaro'ti.” So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya: “Yaṁ kho bhante āyasmā veyyāvaccakaraṁ niddisi, saññatto so mayā. Upasaṅkamatu āyasmā kālena, cīvarena taṁ acchādessatī'ti, cīvar'atthikena bhikkhave bhikkhunā veyyāvaccakaro upasaṅkamitvā dvattikkhattuṁ codetabbo sāretabbo: “Attho me āvuso cīvarenā'ti.” Dvattikkhattuṁ codayamāno sārayamāno taṁ cīvaraṁ abhinipphādeyya, icc'etaṁ kusalaṁ. No ce abhinipphādeyya, catukkhattuṁ pañcakkhattuṁ chakkhattu'paramaṁ tuṇhībhūtena uddissa ṭhātabbaṁ. Catukkhattuṁ pañcakkhattuṁ chakkhattu'paramaṁ tuṇhībhūto uddissa tiṭṭhamāno taṁ cīvaraṁ abhinipphādeyya, icc'etaṁ kusalaṁ; tato ce uttariṁ vāyamamāno taṁ cīvaraṁ abhinipphādeyya, nissaggiyaṁ pācittiyaṁ. No ce abhinipphādeyya, yat'assa cīvaracetāpanaṁ ābhataṁ, tattha sāmaṁ vā gantabbaṁ dūto vā pāhetabbo: “Yaṁ kho tumhe āyasmanto bhikkhuṁ uddissa cīvaracetāpanaṁ pahiṇittha, na taṁ tassa bhikkhuno kiñci atthaṁ anubhoti, yuñjant'āyasmanto sakaṁ, mā vo sakaṁ vinassā'ti.” Ayaṁ tattha sāmīci. Cīvaravaggo paṭhamo 

  <h2 class="h2-chapters">Eḷakalomavaggo</h2>

  <h3 class="h3-sub-chapters">Nissaggiya Pācittiya 11: Kosiyasikkhāpadaṁ</h3>

  Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 12: Suddhakāḷakasikkhāpadaṁ</h3>

  Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 13: Dvebhāgasikkhāpadaṁ</h3>

  Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā, tatiyaṁ odātānaṁ catutthaṁ gocariyānaṁ. Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānaṁ navaṁ santhataṁ kārāpeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 14: Chabbassasikkhāpadaṁ</h3>

  Navaṁ pana bhikkhunā santhataṁ kārāpetvā chabbassāni dhāretabbaṁ. Orena ce channaṁ vassānaṁ taṁ santhataṁ visajjetvā vā avisajjetvā vā aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 15: Nisīdanasanthatasikkhāpadaṁ</h3>

  Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasanthatassa sāmantā sugatavidatthiṁ navaṁ nisīdanasanthataṁ kārāpeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 16: Eḷakalomasikkhāpadaṁ</h3>

  Bhikkhuno pan'eva addhānamaggappaṭipannassa eḷakalomāni uppajjeyyuṁ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṁ sahatthā haritabbāni, asante hārake; tato ce uttariṁ hareyya asante'pi hārake, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 17: Eḷakalomadhovāpanasikkhāpadaṁ</h3>

  Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 18: Rūpiyasikkhāpadaṁ</h3>

  Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 19: Rūpiyasaṁvohārasikkhāpadaṁ</h3>

  Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 20: Kayavikkayasikkhāpadaṁ</h3>

  Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyaṁ. Eḷakalomavaggo dutiyo 

  <h2 class="h2-chapters">Pattavaggo</h2>

  <h3 class="h3-sub-chapters">Nissaggiya Pācittiya 21: Pattasikkhāpadaṁ</h3>

  Das'āhaparamaṁ atirekapatto dhāretabbo. Taṁ atikkāmayato, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 22: Ūnapañcabandhanasikkhāpadaṁ</h3>

  Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ. Tena bhikkhunā so patto bhikkhuparisāya nissajitabbo, yo ca tassā bhikkhuparisāya pattapariyanto, so tassa bhikkhuno padātabbo: ”Ayaṁ te bhikkhu patto, yāva bhedanāya dhāretabbo'ti. Ayaṁ tattha sāmīci. 

  <h3 class="h3-sub-chapters">Nissaggiya Pācittiya 23: Bhesajjasikkhāpadaṁ</h3>

  Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyath'īdaṁ: sappi, navanītaṁ, telaṁ, madhuphāṇitaṁ, tāni paṭiggahetvā satt'āhaparamaṁ sannidhikārakaṁ paribhuñjitabbāni. Taṁ atikkāmayato, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 24: Vassikasāṭikasikkhāpadaṁ</h3>

  “Māso seso gimhānan'ti, bhikkhunā vassikasāṭikacīvaraṁ pariyesitabbam. ”Aḍḍhamāso seso gimhānan'ti, katvā nivāsetabbaṁ. ”Orena ce māso seso gimhānan'ti, vassikasāṭikacīvaraṁ pariyeseyya, ”Oren'aḍḍhamāso seso gimhānan'ti, katvā nivāseyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 25: Cīvara-acchindanasikkhāpadaṁ</h3>

  Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 26: Suttaviññattisikkhāpadaṁ</h3>

  Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 27: Mahāpesakārasikkhāpadaṁ</h3>

  Bhikkhuṁ pan'eva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya: ”Idaṁ kho āvuso cīvaraṁ maṁ uddissa viyyati āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha; app'eva nāma mayam'pi āyasmantānaṁ kiñcimattaṁ anupadajjeyyāmā'ti, evañ'ca so bhikkhu vatvā kiñcimattaṁ anupadajjeyya, antamaso piṇḍapātamattam'pi, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 28: Accekacīvarasikkhāpadaṁ</h3>

  Das'āh'ānāgataṁ kattikatemāsikapuṇṇamaṁ, bhikkhuno pan'eva accekacīvaraṁ uppajjeyya, accekaṁ maññamānena bhikkhunā paṭiggahetabbaṁ, paṭiggahetvā yāva cīvarakālasamayaṁ nikkhipitabbaṁ; tato ce uttariṁ nikkhipeyya, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 29: Sāsaṅkasikkhāpadaṁ</h3>

  Upavassaṁ kho pana kattikapuṇṇamaṁ. Yāni kho pana tāni āraññakāni sen'āsanāni sāsaṅkasammatāni sappaṭibhayāni. Tathārūpesu bhikkhu sen'āsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno koci'd'eva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabbaṁ; tato ce uttariṁ vippavaseyya, aññatra bhikkhusammutiyā, nissaggiyaṁ pācittiyaṁ. 

  <h3 class="h3-sub-chapters">Nissaggiya Pācittiya 30: Pariṇatasikkhāpadaṁ</h3>

  Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyaṁ. Pattavaggo tatiyo 

  <p style="text-align: center;">Uddiṭṭhā kho āyasmanto tiṁsa nissaggiyā pācittiyā dhammā.<br/> Tatth'āyasmante pucchāmi: Kacci'ttha parisuddhā?<br/> Dutiyam'pi pucchāmi: Kacci'ttha parisuddhā?<br/> Tatiyam'pi pucchāmi: Kacci'ttha parisuddhā?<br/> Parisuddh'etth'āyasmanto, tasmā tuṇhī, evam'etaṁ dhārayāmi.</p>

  <p class="outro">Nissaggiyā pācittiyā dhammā niṭṭhitā</p>
</body>
</html>